---
title: Chemarea la pocăință ca pregătire pentru Judecată
date: 2026-02-15T00:00:00Z
publishDate: 2026-02-15T00:00:00Z
year: 2026
month: 2026-02
draft: false
featured: false
pinned: false
toc: false
authors:
  - pr--prof--dr--cristinel-ioja
categories:
  - Cuvânt duhovnicesc
tags:
  - Evanghelia de Duminică
  - Duminica Înfricoșătoarei Judecăți
  - Duminica Lăsatului sec de carne
---
**Duminica Înfricoșătoarei Judecăți (a Lăsatului sec de carne)**

> _„Zis-a Domnul: Când va veni Fiul Omului întru slava Sa și toți sfinții îngeri cu El, atunci va ședea pe tronul slavei Sale. Și se vor aduna înaintea Lui toate neamurile și-i va despărți pe unii de alții, precum desparte păstorul oile de capre. Și va pune oile de-a dreapta Sa, iar caprele de-a stânga. Atunci va zice Împăratul celor de-a dreapta Lui: Veniți, binecuvântații Tatălui Meu, moșteniți Împărăția cea pregătită vouă de la întemeierea lumii. Căci flămând am fost și Mi-ați dat să mănânc; însetat am fost și Mi-ați dat să beau; străin am fost și M-ați primit; gol am fost și M-ați îmbrăcat; bolnav am fost și M-ați cercetat; în temniță am fost și ați venit la Mine. Atunci, drepții Îi vor răspunde, zicând: Doamne, când Te-am văzut flămând și Te-am hrănit? Sau însetat și Ți-am dat să bei? Sau când Te-am văzut străin și Te-am primit, sau gol și Te-am îmbrăcat? Și când Te-am văzut bolnav sau în temniță și am venit la Tine? Iar Împăratul, răspunzând, va zice către ei: Adevărat zic vouă: Întrucât ați făcut unuia dintr-acești frați ai Mei prea mici, Mie Mi-ați făcut. Atunci va zice și celor de-a stânga: Duceți-vă de la Mine, blestemaților, în focul cel veșnic, care este pregătit diavolului și îngerilor lui. Căci flămând am fost și nu Mi-ați dat să mănânc; însetat am fost și nu Mi-ați dat să beau; străin am fost și nu M-ați primit; gol, și nu M-ați îmbrăcat; bolnav și în temniță, și nu M-ați cercetat. Atunci vor răspunde și ei, zicând: Doamne, când Te-am văzut flămând, sau însetat, sau străin, sau gol, sau bolnav, sau în temniță și nu Ți-am slujit? El însă le va răspunde, zicând: Adevărat zic vouă: Întrucât nu ați făcut unuia dintre acești prea mici, nici Mie nu Mi-ați făcut. Și vor merge aceștia la osândă veșnică, iar drepții la viața veșnică.”_ (**_Matei_ 25, 31-46**)

Chemarea Mântuitorului Iisus Hristos, Logosul întrupat Care vestește voia Tatălui, este o chemare la pocăință: _Pocăiți-vă, că s-a apropiat Împărăția cerurilor_. Începutul perioadei Triodului ne oferă pildele de pocăință ale vameșului și ale fiului risipitor. De ce Biserica așază aceste pilde de întoarcere a omului la Dumnezeu în această perioadă? Pentru ca oglindindu-ne viața în acestea să ne pregătim pentru răspuns bun la Înfricoșătoarea Judecată, să ne pregătim pentru judecata care se apropie. În fiecare an, în Duminica Înfricoșătoarei Judecăți, Biserica ne invită la un exercițiu duhovnicesc și existențial al responsabilității creștine, și anume să reflectăm la sfârșitul istoriei, la sfârșitul chipului acestei lumi, la iubirea față de Dumnezeu și de semeni și la sfârșitul nostru pământesc.

Deși sfârșitul lumii înseamnă o prefacere de proporții cosmice, mesajul Evangheliei din Duminica Înfricoșătoarei Judecăți nu are menirea să ne înfricoșeze, ci să ne responsabilizeze că există un început și un sfârșit al istoriei, că există un început și un sfârșit al vieții noastre și apoi vine judecata. De aceea, Biserica, urmând îndemnul Mântuitorului Iisus Hristos, ne responsabilizează în fiecare an asupra viețuirii în această lume ca pregătire continuă pentru răspuns bun la Înfricoșătoarea Judecată și pentru dobândirea Împărăției pregătite oamenilor de la întemeierea lumii. Importanța mesajului din Duminica Înfricoșătoarei Judecăți este cu atât mai mare cu cât actualizează un adevăr de credință întâlnit în Sfânta Scriptură și mărturisit în Crezul Bisericii: „Și iarăși va să vină cu slavă, să judece viii și morții, a Cărui împărăție nu va avea sfârșit”. Viața creștină este orientată înspre a doua venire a Domnului și este așezată întru așteptarea și nădejdea împlinirii acestei făgăduințe: „Aștept învierea morților. Și viața veacului ce va să fie”. Aceste realități eshatologice, nu doar le așteptăm, ci le și mărturisim și experimentăm încă de aici în Biserică și Sfintele Taine, fiind parte constitutivă a Bisericii și a viețuirii creștine.

### Cine este Judecătorul și cum judecă Dumnezeu pe om?

Sfânta Scriptură ne încredințează că Tatăl nu judecă pe nimeni, ci toată judecata a dat-o Fiului (_Ioan_ 5, 22). Dar cum judecă Iisus Hristos, Dumnezeul-Om pe om? Pentru a înțelege în profunzime actul judecății lui Iisus Hristos, dincolo de imaginea unui „tribunal” sau a unor raționamente umane, pentru a depăși logica strict juridică a unei judecăți după modelul judecăților omenești se cuvine să reflectăm la zilele Pătimirii Domnului nostru Iisus Hristos. Judecata lui Dumnezeu cu lumea este legată de iubirea jertfelnică. Tatăl a _dat_ pe Unicul Său Fiu preț de răscumpărare, tocmai pentru cei care, prin voia lor, s-au răzvrătit împotriva lui Dumnezeu și s-au făcut slujitori ai diavolului și dușmani ai lui Dumnezeu.

În zilele Pătimirii Domnului, în Vinerea Mare, ziua în care la început omul a fost plăsmuit din iubire - mâinile Tale m-au făcut și m-au zidit -, omul îl judecă pe Hristos, Domnul slavei, și îl răstignește pe cruce. Dacă însă privim mai adânc în semnificația Vinerii celei Mari putem descoperi nu simplu cum omul îl judecă pe Dumnezeu-Omul la cruce, ci cum Dumnezeu în iubirea Lui judecă pe omul căzut, cum Dumnezeu-Omul face judecată în Vinerea Mare cu omul cel vândut diavolului. Dumnezeu-Omul judecă pe om și lumea, însă nu cu ură, ci cu iubire jertfelnică. Prin această iubire jertfelnică, Iisus Hristos descoperă adâncul judecății Lui cu lumea și omul. Această pedagogie profundă ne descoperă de fapt criteriul judecății lui Dumnezeu cu omul și lumea. În judecata Sa, Dumnezeu nu este distant, prin iubirea lui, Dumnezeu împlinește dreptatea Lui. De aceea, Mântuitorul le spune ucenicilor că „acum este judecata acestei lumi” (_Ioan_ 12, 31). Dumnezeu se face pe Sine Judecător și judecată din iubire față de om, după cum mărturisim în Anaforaua liturgică, „Tu din neființă la ființă ne-ai adus, și căzând noi, iarăși ne-ai ridicat și nu Te-ai depărtat, _toate făcându-le_, până ce ne-ai suit la cer și ne-ai dăruit împărăția Ta ce va să fie”; „Căci Tu ai iubit lumea Ta atât de mult încât pe Unul-Născut Fiul Tău _L-ai dat_ (…) Și Acesta venind și _toată rânduiala cea pentru noi plinind_”. Aceeași iubire cu care Iisus Hristos a judecat lumea în Pătimirile Sale rămâne valabilă și la venirea Sa întru slavă la sfârșitul lumii.

### Criteriul judecății și consecvența iubirii lui Dumnezeu

Criteriul judecății universale îl reprezintă sinteza Legii, Prorocilor și Evangheliei - iubirea față de Dumnezeu și de semeni cu care Hristos se identifică în faptele milei trupești și sufletești. Toate acestea țes haina de nuntă a Împărăției. Textul Evangheliei de la _Matei_ 25, 31-46 descoperă judecata universală de la sfârșitul veacurilor. El descoperă un Dumnezeu personal care se identifică cu suferințele și nevoile existențiale ale oamenilor - lipsa hranei, a compasiunii, prezența bolii, a singurătății, părăsirii de ceilalți. Judecata universală pleacă de la modul de raportare a fiecărui om la realitățile și darurile din viața pământească, de la modul în care s-a raportat în concret la semeni, creați _după chipul_ lui Dumnezeu și prin aceasta la Dumnezeu însuși, precum și la întreaga creație ca dar și responsabilitate. Acest criteriu al judecății concentrat în realitatea _după chipul lui_ din fiecare om reprezintă expresia iconomiei divine cu privire la creație, unificând începutul, mijlocul și sfârșitul, creația-întruparea-judecata. Această iubire interpersonală, care generează compasiune, milă, dăruire, jertfă, va reprezenta criteriul și exigența de culme a judecății universale, ca judecată personală a fiecărui om. După cum Iisus Hristos a lucrat iubirea dăruindu-se și cercetând pe toți oamenii, așa și oamenii sunt chemați să se dăruiască și să cerceteze cu iubire pe cei de lângă ei, pe cei în care se ascunde Iisus Hristos. Cei care nu au lucrat iubirea în semenii lor s-au înstrăinat nu doar de aceștia, de umanitatea lor, ci de Însuși Iisus Hristos, care i-a răscumpărat: „Întrucât nu ați făcut unuia dintre acești prea mici, nici Mie nu Mi-ați făcut” (_Matei_ 25, 45). Indiferența, împietrirea noastră față de cei de lângă noi aflați în nevoi înseamnă totodată și o înstrăinare de Iisus Hristos, Creatorul-Mântuitorul-Judecătorul.

Dumnezeu rămâne consecvent cu Sine însuși în ceea ce privește iubirea față de om. Aceeași lumină a Feței lui Hristos va străluci și peste cei drepți și peste cei păcătoși în judecată. Modul de receptivitate a aceste lumini, una și aceeași, va fi însă diferit, în funcție de treapta de realizare a desăvârșirii fiecărui om. Drepții vor recepta lumina lui Hristos ca lumină - o continuare în veșnicie a comuniunii începute aici -, iar păcătoșii, care au lucrat cele ale întunericului, vor recepta lumina lui Hristos ca foc mistuitor, care arde. Prin urmare, prezența lui Dumnezeu manifestată personal în lumină este pretutindeni, chiar și în iad, dar în iad este receptată ca foc mistuitor, nu ca lumină și slavă. „De mă voi coborî în iad, de față ești” (_Psalm_ 138, 8). Nu este vorba de pedeapsa lui Dumnezeu, ci despre receptivitatea distorsionată a iubirii lui Dumnezeu pentru cei aflați în propriul iad al neputinței de a iubi și de aici al propriei contradicții. Iubirea infinită a lui Dumnezeu rămâne peste tot aceeași, însă modul de receptivitate a ei este diferit datorită libertății persoanei.

### Judecata înseamnă și epifanie

În lumina acestei judecăți, istoria și viața fiecărui om devin transparente, fără măști și fără ascunzișuri. Gândurile, intențiile, faptele, toate se vor vădi, multe din cele pe care le-au văzut drepte în judecățile noastre superficiale se vor arăta strâmbe, iar multe din cele judecate de noi după gândurile pătimașe și strâmbe se vor arăta drepte. Dacă ne gândim la categoriile de situații în care unii oameni s-au aflat în viață - flămânzi, însetați, străini, goi, bolnavi, în temniță - și nu au primit nici o compasiune din partea noastră, la vremea judecății „cărțile ce se vor deschide” (_Daniel_ 7, 10; _Apocalipsa_ 20, 12). Aceste _cărți_ pot fi identificate cu conștiințele oamenilor, interioritatea lor deschisă ca o carte, derulată ca un film, așa încât judecata este în noi, în interiorul nostru, în tot ceea ce am făcut, simțit, realizat, stricat sau înșelat, în tot ceea ce purtăm cu noi.

În lumina și transparența judecății, goliciunea fiecăruia se va vedea, omul rămânând fără argumente viclene. Dialectica și părerea de sine, aproximația și fățărnicia nu vor avea nici o relevanță și putere. Totul va fi umplut de lumină, o lumină a evidenței, fără vreo împletire cu umbra sau întunericul. Judecata se va desfășura în lumină, nu în promiscuitate. Va fi o descoperire copleșitoare a tuturor celor ascunse ale oamenilor și istoriei, o reciprocă și simultană descoperire a adâncurilor conștiințelor umane. Un fel de „ecran universal”, în care toți îi vor vedea de toți, fără părtinire sau tăinuire, dialectica și confuzia generată de „pomul cunoștinței binelui și răului” fiind suspendate. Și faptele și stările care au condus la deciziile și faptele omului, dar și consecințele faptelor omului în istorie și în viețile altor oameni vor fi descoperite, o priveliște copleșitoare a adâncurilor de taină ale omului și istoriei sale.

{{< gallery images="images/1.jpg" >}}